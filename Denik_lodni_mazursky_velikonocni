Gándhí (♡ 2017) - Deník lodní mazursky velikonoční

(den první)

A byla jedna loďka malá
na moři jak jak jakživ nebyla,
ta na jezeře v klidu stála
než onen klídek v mžiku ztratila.

Zelených rohů horda vlodila se
zadnice nahřáté z limuzín,
kompaktních vozů co zovou je Prase.
Zní píseň stěžňů a meluzín.

Zrcadlo, kování, kormidlo, kontrola proběhla nezbytná.
Mapa, bosák, zásek, kicking, výtah, otěž -
posádka dohání znalosti, touha vědět není odbytná.
Paměť to nestíhá vstřebávat, no potěš!

Hafanu přeprava nejspíše nesedla.
Už v autě pozvedal ocas svůj k úlevě,
voňavý koncentrát tlačil nás do sedla.
Teď celá marína čichá k té polevě.

Legrace přestává hned v prvním úseku,
v závětří předpověď možná i sedí.
Otěže chvílemi nedrží v záseku
zrefovat vše co jde posádka hledí.

Větrno lecjaké kapitán zažil již,
lodníci jakbysmet, ovšem jen na souši.
Kroupy a mráz brzy trumfují přespříliš,
ač vším ovinuté kosti mráz zakouší.

Proč je na jezerech toliko loď jedna,
když půvab má nezměrný krajina ticha?
Byla snad nabídka pronájmu nezbedná?
Či bylo snad vyrazit nestoudná pýcha?

Dřív těsné, dnes spíše přístavy duchů.
Co molo to námraza, všechno tu prázdnotou zeje.
Napětí v síti je zázrakem, juchů!
I s kapkami u nosů ledníky kostička hřeje.

Večerní sluníčko nepálí, kreslí barvy jar.
Zmrzlí plachet milci cítí gravitaci ostrého startu.
Vděčně se po jídle rozpijí, vyluxují bar,
etter destillere, etter destillere vytmelí partu.

(den druhý)

Pět mužů, dva hoši, Extrémně Černý pes -
posádka nadále po kupě kompletní.
Procházky s lopatkou, panapr do kapes,
rumpluje zoncna, leč stále se neletní.

Žaludky na vodě, z mola čas odložit přepitky.
Tu pšenka nekvete, "Úhořovo!" velí kapitán.
Mírní se zápaďák, chutnáme jemnější počitky.
Křižovat netřeba, úhel je bezchybně vychytán.

Jarní tání čile cestu suchu kříží,
zahrádky mění se v políčka rýžová bez rýže.
Hladina nemile pytlů vrch přehlíží,
překoná stezičku k plovárně, nemá s tím potíže.

Bezpečné není stěžněm lechtat dráty prověšené
poslušně sklápíme, hrdinství není čas.
Závody elektrické to však měly vyřešené 
zákopem pod kanál, můžeme tyčit zas.

Město se pozdává typicky neživé,
směr centrum nepřesný byl toho pocitu příčinou.
Korekce přiblíží rybárny poctivé,
z ruky šenkýřky blonďaté nám dobroty přistanou svačinou.

Úkazy podivné večerní procházka naskýtá:
Z jezer kanál z kopce vede,
pumpa zpět tu vodu vytlačí, no ta se nalítá.
Hlava tohle pobrat svede?

(den třetí)

Kostička hlučela půl noci velice
životnost výrobku zdá se být nejistá.
Vypnutou bude ji střežiti police,
tři stupně v kajutě ráno nám nachystá.

Výhledy ostatně předčí to neteplo,
tři čísla čepice, u kormidla čtyři.
Šup honem pro pivo, rum, 'by se neřeklo,
posádka žíznivá k benzince zamíří.

Kvalitu Warky nám nastínil potřebný
mávnutím pravice vzdal se své žádosti,
v úšklebek výsměchu zvrh pohled prosebný.
Pivařům sebral tak naděje v radosti.

Větrná hladina mnohým z nás nestačí,
v pevnostech válečných hledáme ponorku,
rozhledna vysoká pohledy zná ptačí,
proud vzduchu prolezl šatstvem až do morku.

Zadák zas, bez kříže mapy brázdíme půl.
Drobnější potíží je buřina sněhová -
zábradlí pod vodou, nejde zalézt pod stůl,
plachet je minimum, i tak loď se nechová.

Motor hned do vody, hlavatku do Jacka líného!
Vteřinku, počkejte, vichr se o chloupek mravňuje...
Kurs jal se poslouchat, béřeme se konce dobrého.
Zář ostrá do vloček ke klidu nás již opravňuje.

Žerek jsme sežrali přemnoho, obžerství zevnitř, to zahřeje.
Přístav ten domovský vítá nás přes vodu závorou,
hlídače budíme, chca nechca, vyspání pozdějc si dopřeje.
Kostičku na WéCé - sauna je při velké oporou.

Co zítra? Z pevniny zkoumáme půjezdnost kanálu starého.
Cedule tvrdí až napřesrok, nápisy betonem nejsou však.
Co ale když stroje ožijí? Nevěští nám to nic dobrého.
Městský dle rozpisu premává? Zítra to zjistíme - bůhvíjak.

